# Informatyka w Uniwersytecie Wrocławskim
## Informacje dla kandydatów

Informatyka to obecnie najprężniej rozwijająca się gałąź wiedzy i technologii. Nasze pokolenie jest świadkiem globalnej rewolucji informacyjnej wywołanej stworzeniem możliwości szybkiego przesyłania, gromadzenia i przetwarzania olbrzymich ilości informacji. Efektywne rozwiązanie problemu przechowywania, selekcji i udostępniania takiego ogromu danych stanowi wielkie wyzwanie dla twórców sprzętu i oprogramowania komputerowego. Wywołane tymi potrzebami dynamiczne tempo rozwoju technologii informatycznych decyduje o specyfice zawodu informatyka — zawodu trudnego i wymagającego, w którym konieczne są umiejętności szybkiego i ciągłego przyswajania nowych metodologii oraz rozumienia szerokiej gamy problemów zarówno informatycznych, jak i dotyczących dziedzin pokrewnych.

Jeśli chcesz być aktywnym uczestnikiem rewolucji informatycznej, powinieneś zostać wysoko wykwalifikowanym specjalistą, co umożliwiają Ci uniwersyteckie studia informatyczne. Nasz Instytut kształci specjalistów w dziedzinie informatyki nieprzerwanie od 1975 roku. Przez ponad 40 lat swojego istnienia zawsze zachowywał wysoki poziom kształcenia i dbał o to, by nauczana w nim informatyka była jak najbliższa rzeczywistym zastosowaniom. Także w chwili obecnej możemy pochwalić się programem nauczania zarówno ambitnym, jak i nowoczesnym, obejmującym zarówno klasykę, jak i najnowsze trendy i technologie w informatyce. Warto podkreślić, że oferujemy pełną ścieżkę edukacji wyższej: studia pierwszego stopnia (licencjackie i inżynierskie), drugiego stopnia (uzupełniające magisterskie) oraz doktoranckie.

Studia w naszym instytucie to przede wszystkim dostęp do doświadczonej kadry z międzynarodowym doświadczeniem (ponad połowa naszej kadry pracowała za granicą) i elastyczny plan studiów (74% przedmiotów wybieralnych). Więcej o naszych zaletach można przeczytać na stronie [Dlaczego my](http://ii.uni.wroc.pl/dla-studenta/dlaczego-my).
## Rekrutacja
Rekrutacja na studia informatyczne I stopnia (licencjackie i inżynierskie) zaczyna się w kwietniu, ale najważniejsze rzeczy dzieją się w czerwcu i lipcu. Każdy kandydat zainteresowany studiami powinien zarejestrować się na stronie irka.uni.wroc.pl oraz uiścić opłatę rekrutacyjną (ok. 85 zł).

Po ogłoszeniu wyników matur i zamknięciu rekrutacji, komisja rekrutacyjna sporządza listę rankingową w sposób opisany na [stronie rekrutacji](http://ii.uni.wroc.pl/dla-studenta/informacje-praktyczne). Dla osób z nową maturą, sprowadza się to do obliczenia liczby punktów rekrutacyjnych oraz wybrania osób z największą liczbą punktów, w ramach limitu miejsc (zwykle około 180).
## Czy to studia dla mnie?
Na nasze studia dostają się osoby z różnymi zainteresowaniami i po różnych liceach. Choć większość naszych studentów chodziła do klas o profilu informatycznym lub matematycznym, to mamy również dobrze radzące sobie osoby z klas o innych profilach, na przykład historycznym czy geograficznym.

Progi przyjęć bywają różne: czasem jest to 120 punktów, czasem 150, a czasem 204. Praktyka pokazuje, że istnieje znacząca korelacja między liczbą punktów rekrutacyjnych a radzeniem sobie na studiach: odsetek osób, które kończą studia, jest dwa razy mniejszy wśród osób, które uzyskały mniej niż 150 punktów rekrutacyjnych, niż wśród osób, które uzyskały ponad 150 punktów rekrutacyjnych. Dlatego osobom, które uzyskują mniej niż 150 punktów, radzimy szczególnie mocno przyłożyć się do studiów już od pierwszych dni.

Jedną z zalet naszego instytutu jest mała liczba studentów przypadających na każdego pracownika: około 10. Każdy z pracowników obowiązkowo prowadzi minimum dwie godziny konsultacji tygodniowo, które mogą być traktowane jako darmowe korepetycje dla osób, które wolniej przyswajają wiedzę. Oprócz tego każda osoba ma przydzielonego tutora, którego obowiązkiem jest pomagać jej w czasie studiów. 

Niestety, mimo naszych wysiłków, część osób nie kończy studiów. Z naszych obserwacji wynika, że składają się na to dwa główne czynniki. Po pierwsze, część osób nie zalicza przedmiotów obowiązkowych. Powody są różne, ale najczęściej jest to “przespanie” początku studiów i stworzenie zaległości oraz utrata motywacji w czasie studiów (o czym poniżej).  Po drugie, często już po pierwszym roku nasi studenci są wyłapywani przez różne firmy informatyczne, które kuszą atrakcyjną pensją; niestety, łączenie pracy i studiów nie wszystkim się udaje i niektórzy decydują się zrezygnować ze studiów. 
## Czym nie jest informatyka
Nasze studia to nie jest szybki kurs programowania - żeby nauczyć się programowania, nie potrzeba wcale 3 lat studiów. Nasze studia dostarczają fundamentalnej wiedzy i umiejętności związanych z informatyką. Aby to zrobić, potrzebne są pewne podstawy matematyczne i dlatego na pierwszym semestrze oba przedmioty obowiązkowe są przedmiotami matematycznymi. Pozostałe przedmioty na pierwszym semestrze studenci wybierają sami, ale typowo tylko na 1-2 przedmiotach w czasie pierwszego semestru się programuje. Taki tryb nauczania stosujemy od 20 lat i sprawdza się on bardzo dobrze, sądząc po jakości naszych absolwentów; nie mniej jednak zawsze znajdują się osoby, które nie są dostatecznie cierpliwe i zmotywowane, aby zaliczyć przedmioty matematyczne, i rezygnują ze studiów w połowie pierwszego semestru.

Informatyka to nie umiejętność obsługi dziesięciu programów graficznych, szybkiego złożenia strony WWW z kolorowymi gadżetami, znalezienia w sieci najnowszego przeboju, uruchomienia każdej gry i skopiowania każdego DVD. Tak jak bycie pisarzem nie sprowadza się do umiejętności szybkiego pisania na maszynie.
Informatyka to zrozumienie struktury informacji i działania potężnego, ale ograniczonego narzędzia jakim jest komputer, a następnie połączenie tych żywiołów w sprawnie działające systemy informatyczne. Systemy, które będą trwałe, efektywne i przystępne — żaden z tych celów nie jest łatwy do osiągnięcia.
## Czym studia informatyczne nie są
Studia w Instytucie Informatyki Uniwersytetu Wrocławskiego nie są ani kursem obsługi komputera, ani przeglądem aplikacji Windows czy UNIX. Nie wymaga się tu także uczenia się na pamięć wszystkich opcji Excela, zawartości bibliotek C++, PHP, Oracle czy XML. Wiele z tych skądinąd bardzo pożytecznych narzędzi i tak będzie przestarzała i zniknie z rynku zanim skończysz studia. Proponujemy Ci coś znacznie cenniejszego — zrozumienie idei oraz struktury problemów i aplikacji informatycznych. Wówczas samodzielnie poradzisz sobie z niejednym wyzwaniem, którym zaskoczy Cię w przyszłości: producent oprogramowania, szef, klient czy… młodszy kolega.
Oczywiście nie żyjemy w oderwaniu od świata — nie udajemy, że komputery są nam niepotrzebne do uprawiania informatyki, a działanie programów interesuje nas tylko teoretycznie. Chcemy jednak zrozumieć, jakimi prawami rządzi się cyberprzestrzeń, by nie być miotanym po jej powierzchni, lecz z głębin samemu pociągać za sznurki.
Czego chcemy Cię nauczyć
Przetrwania. Współczesna informatyka jest dżunglą, do której największe firmy informatyczne co roku wypuszczają nowe wersje swoich produktów. By przeżyć w tym gąszczu, musisz umieć odkryć, co tkwi wewnątrz każdej aplikacji, czyli opanować zasady konstrukcji i zrozumieć mechanizmy działania oprogramowania. Pozwoli Ci to nie tylko zaistnieć na rynku pracy, ale także uchroni Cię przed zniknięciem z niego w chwili pojawienia się nowej generacji oprogramowania. Nasze studia polegają właśnie na odkrywaniu istoty problemów informatycznych i dają Ci wiedzę, która przyda Ci się i dzisiaj, i za wiele lat.

Wszechstronności i zrozumienia innych. Informatyka znajduje zastosowanie w różnorodnych dziedzinach, pomagając, a czasami wręcz umożliwiając, rozwiązywanie pojawiających się w nich problemów. By funkcjonować jako informatyk z prawdziwego zdarzenia musisz więc posiadać dogłębną i wszechstronną wiedzę. Nasze studia kształcą właśnie takich absolwentów — będących w stanie zrozumieć skomplikowane zagadnienia informatyczne i rozwiązać wynikające z nich zadania. Studiując u nas poznasz zasady działania sieci komputerowych i baz danych; będziesz mieć okazję usłyszeć o grafice komputerowej, dowiedzieć się na czym polegają włamania komputerowe i ochrona przed nimi. Poznasz techniki przetwarzania i analizowania informacji pozwalające sprawnie przeszukiwać ogromne banki danych i wyciągać na ich podstawie sensowne i pożyteczne wnioski.

Ścisłego myślenia. Biegłość w informatyce to sprawne posługiwanie się technikami przetwarzania informacji. Zawierają one w sobie sporą dozę matematyki. Znajomość jej języka i umiejętność jej wykorzystania bywa więc nieoceniona i znacznie ułatwia analizę zagadnień informatycznych. Uczymy więc także rozumienia matematyki i posługiwania się nią do rozwiązywania zagadnień informatycznych.

Wyobraźni i efektywności. Gdy zechcesz wyjść z roli użytkownika gotowych systemów i zapragniesz sam stać się twórcą i konstruktorem zaawansowanego oprogramowania, niezbędna okaże się umiejętność wiernego ujęcia problemu w (ubogim w porównaniu z bogactwem natury) języku komputerów. A gdy już uda Ci się stworzyć komputerowy model problemu, musisz zapanować nad procesem tworzenia dużego projektu programistycznego i umieć doprowadzić do powstania dobrego, poprawnego produktu. Dokonanie tego bywa nie lada sztuką. Jej również chcemy Cię nauczyć.
Co będziesz robić po studiach
To zależy od Twojej inwencji. Na naszym rynku pracy potrzebni są zarówno wszechstronni pracownicy potrafiący administrować różnorodnymi systemami informatycznymi, jak i wysoko wykwalifikowani informatycy zdolni tworzyć skomplikowane oprogramowanie.
Studia pierwszego stopnia to dla wielu naszych studentów etap opanowywania „technicznych” umiejętności informatycznych: sprawności w programowaniu, administrowaniu i zarządzaniu systemami informatycznymi. To także czas poznawania podstaw informatyki i zapoznawania się z bardziej zaawansowanymi dziedzinami, których studiowaniem możesz zająć się na etapie uzupełniającym.
Studia drugiego stopnia to już pora na skoncentrowanie się na wybranych dziedzinach informatyki, zgłębienie ich tajników i osiągnięcie wysokiego stopnia profesjonalizmu.
Nasze studia pozwalają Ci zostać specjalistą w takich dziedzinach jak:
projektowanie i analiza systemów informatycznych — analiza i tworzenie algorytmów pozwalających rozwiązywać efektywnie różnorodne problemy, zasady konstrukcji złożonych systemów informatycznych, przygotowanie do pracy w zespołach tworzących, weryfikujących i rozwijających profesjonalne oprogramowanie;
przetwarzanie i analiza danych — tworzenie systemów baz i hurtowni danych dla różnych zastosowań, np. w bankowości czy w komunikacji, eksploracja danych, wspomaganie decyzji na bazie zgromadzonych informacji, sztuczna inteligencja, przetwarzanie mowy i obrazu;
grafika komputerowa — efektywna analiza i konstrukcja danych graficznych, metody algorytmiczne i obliczeniowe wykorzystywane w procesach przetwarzania danych graficznych;
kryptografia i bezpieczeństwo komputerowe — metody bezpiecznego i efektywnego zapisu, przesyłu, autoryzacji informacji; identyfikacja i reagowanie na możliwe zagrożenia bezpieczeństwa, konstruowanie zasad bezpieczeństwa;
sieci komputerowe — tworzenie różnorodnych i  heterogenicznych sieci komputerowych i  zarządzanie nimi, metody algorytmiczne projektowania systemów rozproszonych;
programowanie — posługiwanie się znanymi paradygmatami programowania, technologiami wykrywania błędów w programach komputerowych, tworzenie wzorców projektowych, budowanie nowoczesnych kompilatorów, używanie nowoczesnych narzędzi programistycznych do tworzenia dużych aplikacji;
metody numeryczne i statystyczne — analiza danych numerycznych i metody efektywnego przeprowadzania zaawansowanych obliczeń stosowanych przy matematycznym modelowaniu badanych zjawisk w takich naukach jak fizyka, astronomia, chemia, biologia, ekonomia i inne.
## Co musisz umieć idąc do nas na studia
_Matematykę?_
Przede wszystkim musisz umieć ściśle myśleć. Dlatego solidne przygotowanie w zakresie matematyki będzie nieocenione. Na studiach może okazać się, że wykładane i przydatne w informatyce elementy matematyki daleko odbiegają od szkolnych schematów, jednak nabyte przy okazji opanowywania „szkolnej” matematyki umiejętności krytycznej analizy problemu, pomysłowość w poszukiwaniu rozwiązania i sprawność myślenia, są nadzwyczaj istotne także w informatyce. Wynik matury z matematyki decyduje w największym stopniu o przyjęciu na nasze studia, a udział w finale Olimpiady Matematycznej daje wolny wstęp.

_Informatykę?_
Sposób nauczania informatyki w szkołach średnich jest jeszcze dość mocno zróżnicowany, a co ważniejsze, często informatykę błędnie pojmuje się jako sprawność w obsłudze komputera. Stąd nie żądamy na wstępie od naszych kandydatów żadnych szczególnych umiejętności w tej dziedzinie, stwarzając na studiach okazję do nadrobienia wszelkich zaległości w tym zakresie. Doceniamy jednak, jeśli już coś z informatyki potrafisz. Wynik matury z informatyki jest uwzględniany w trakcie rekrutacji, a udział w finale Olimpiady Informatycznej daje wolny wstęp.

_Angielski?_
Dobrze jest również, gdy solidnie podchodzisz do nauki języków obcych. Pomoże Ci to w trakcie studiów, ułatwiając dostęp do literatury i do bogatych zasobów informacji dostępnych przez internet. Znajomość języków obcych stanie się także niezbędna, gdy będziesz miał możliwość włączenia się do kontaktów międzynarodowych, jakie posiada nasza uczelnia.

_Co jeszcze?_
Jeśli w szkole interesowała Cię także biologia, chemia, fizyka, astronomia czy inna dziedzina, to informatyka pozwoli Ci wykorzystać tę wiedzę. Komputery ułatwiają życie w wielu dziedzinach, ale ich efektywne wykorzystanie wymaga często połączenia wiedzy informatycznej z inną, co nie jest łatwe przy wąskich specjalizacjach i hermetycznym języku różnych specjalności. Szerokie horyzonty pozwolą Ci łatwiej zgłębić obszary niedostępne dla wielu innych.

## Co po przyjęciu?
Po ogłoszeniu list rankingowych, każda przyjęta osoba zostaje zaproszona na dni adaptacyjne, w czasie których są objaśniane wszystkie szczegóły dotyczące studiowania. Dni adaptacyjne odbywają się pod koniec września w naszym instytucie i obecność na nich jest obowiązkowa. W ich ramach studenci zyskują dostęp do systemu zapisów, dzięki któremu mogą zapisywać się na zajęcia. Każdy student pierwszego semestru powinien zapisać się na dwa przedmioty obowiązkowe, oraz wybrać dla siebie 3-4 dodatkowe przedmioty. Więcej o przedmiotach można przeczytać na stronie [Dla nowych studentów](http://ii.uni.wroc.pl/dla-studenta/dla-nowych-studentow).
## Organizacja zajęć
Każdy rok akademicki składa się z dwóch semestrów, wśród których jest 15 tygodni zajęć. Każdy student sam buduje swój plan zajęć poprzez system zapisów. Oznacza to, że student sam może wybierać, na jakie przedmioty chce chodzić, ale również to, że sam musi dbać o to, by w jego planie nie było konfliktów terminów oraz by wybrane przez niego przedmioty wystarczyły do zaliczenia semestru. Prowadzone przez nas przedmioty odbywają się od 12:15 w poniedziałek do 12:00 w piątek; większość trwa 2 godziny i zaczyna się 15 minut po parzystej godzinie, np. o 10:15. Zasady te nie dotyczą lektoratów języków obcych i zajęć z WF, które są organizowane przez inne jednostki. 

Duża część zajęć składa się z nieobowiązkowych wykładów oraz obowiązkowych zajęć pomocniczych (ćwiczeń lub pracowni), a niektóre z zajęć kończą się egzaminem. Wszystkie egzaminy są zgrupowane w tak zwanej sesji, która odbywa się po zakończeniu zajęć dydaktycznych danego semestru. Każdy student ma prawo podejść do egzaminu z każdego przedmiotu dwa razy. Każdy przedmiot ma własne zasady, które są ogłaszane w ciągu 14 dni od rozpoczęcia semestru. 

Jakie dokładnie przedmioty są do wyboru? O tym decydują studenci. Instytut posiada szeroką i stale aktualizowaną ofertę dydaktyczną, którą można zobaczyć pod adresem https://zapisy.ii.uni.wroc.pl/offer. Każdego roku studenci głosują na przedmioty z tej oferty, na które chcą uczęszczać; dyrekcja na podstawie wyników głosowania wybiera te przedmioty, które są realizowane. Więcej o tym procesie można znaleźć na stronie [systemu zapisów](https://zapisy.ii.uni.wroc.pl/help/).
### Pierwszy semestr
W pierwszym semestrze studenci są zobowiązani zapisać się na przedmioty warte minimum 30 punktów ECTS, w tym na Analizę matematyczną oraz Logikę dla informatyków. Informacje o innych przedmiotach do wyboru można znaleźć na stronie [dla nowych studentów](http://ii.uni.wroc.pl/dla-studenta/dla-nowych-studentow).

Zasadniczą trudnością na pierwszym semestrze jest zaliczenie przedmiotu Logika dla informatyków. Przedmiot ten wprowadza podstawowe pojęcia z logiki i teorii mnogości, ale przede wszystkim ćwiczy sztukę ścisłego rozumowania. Wykładowcy tego przedmiotu charakteryzują trudność przedmiotu w następujący sposób:

Program wykładu logiki dla informatyków nie jest trudny — w następnych semestrach będziecie Państwo słuchali dużo trudniejszych wykładów. Mimo to co roku znaczna część studentów nie zdaje egzaminu z logiki. Jednym z powodów niepowodzenia na egzaminie jest to, że jest to dla Was pierwszy w życiu wykład akademicki, w którym pojawia się duża liczba nowych pojęć. Pojęcia te, na ogół dosyć abstrakcyjne, pojawiają się licznie na każdych zajęciach. Trzeba się ich wszystkich nauczyć. Nauczyć — to mało, gdyż matematyka nie polega na wykonywaniu mniej lub bardziej skomplikowanych rachunków, lecz na przeprowadzaniu rozumowań. Dlatego jest bardzo ważne, byście nie tylko je znali, ale i dobrze rozumieli. Wykład ma Wam w tym pomóc, ale wielu z Was nie zdoła na samym wykładzie opanować całego materiału. Na wykładzie nie nauczycie się też sprawnie posługiwać wprowadzonymi pojęciami. Dlatego musicie systematycznie pracować w domu. Jeśli przed zajęciami przypomnicie sobie wcześniej wprowadzone definicje, zwiększycie swoje szanse na zrozumienie nowego materiału. Jeśli natomiast nie będziecie znać wcześniej wprowadzonych pojęć, będziecie z dużym prawdopodobieństwem siedzieć na wykładzie, jak na tureckim kazaniu.

Zaliczenie pierwszego semestru wymaga zdobycia minimum 30 punktów ECTS oraz zaliczenia obu przedmiotów obowiązkowych. W przypadku niezaliczenia jednego z przedmiotów oraz drobnego niedostatku punktów ECTS, student może uzyskać od dziekana warunkowy wpis na kolejny semestr - w takim przypadku niezaliczony przedmiot trzeba będzie zaliczyć w kolejnym roku. Jeżeli student ma co najmniej 20 punktów ECTS i co najmniej jeden przedmiot obowiązkowy zaliczony, podanie do rektora nie jest wymagane. Dodatkowo logikę można zaliczyć zdając wstęp do matematyki (w instytucie matematyki) na ocenę co najmniej dobrą.
### Drugi semestr
Drugi semestr to przede wszystkim Metody programowania - pierwszy obowiązkowy przedmiot informatyczny. Celem tego przedmiotu jest nauczenie studentów różnych paradygmatów programowania - nie tylko imperatywnego, ale również deklaratywnego i funkcjonalnego. Przedmiot ten zmienia się z roku na rok, aby lepiej odpowiadać bieżącym trendom i zapotrzebowaniom. 

Oprócz tego, należy w tym semestrze zaliczyć Algebrę oraz wybrane przez siebie przedmioty, w sumie zdobywając przynajmniej 30 punktów ECTS. Więcej o przedmiotach do wyboru na stronie [nasze wykłady](http://ii.uni.wroc.pl/dla-studenta/nasze-wyklady).
### Pozostałe lata
Na drugim roku trzeba zaliczyć kolejne przedmioty obowiązkowe (Matematyka dyskretna, Analiza numeryczna, Algorytmy i struktury danych). Przedmioty te mają dwa poziomy trudności: L i M. Do ukończenia studiów I stopnia wystarczy zaliczyć je na poziomie L. Jednak studentów, którzy dobrze sobie radzą zachęcamy do wybierania poziomu M. Przedmioty na tym poziomie są bardziej wymagające, ale dostarczają szerszej wiedzy z danej dziedziny, a dodatkowo zaliczenie ich już teraz przyda się tym studentom, którzy planują studia magisterskie,  ponieważ zaliczenie trzech przedmiotów obowiązkowych na poziomie M (lub ich zamienników) jest obowiązkowe na studiach II stopnia. Dodatkowo zdanie tych 3 przedmiotów na poziomie M zwalnia z egzaminu wstępnego na studia magisterskie.
Po pierwszym roku studiów bardziej przystępne stają się także Języki formalne i złożoność obliczeniowa, stanowiące wstęp do innego zrozumienia informatyki i obliczeń. Oprócz tego trzeba kiedyś zdobyć podstawową wiedzę przydatną każdemu informatykowi, zaliczając przedmioty zawierające treści dotyczące baz danych, rachunku prawdopodobieństwa, systemów i sieci komputerowych, podstaw inżynierii oprogramowania oraz programowania obiektowego. Przedmioty te student wybiera samodzielnie spośród przedmiotów, które zyskają aprobatę w głosowaniu.

Do końca piątego semestru studiów student podejmuje decyzję, czy chce ukończyć studia licencjackie, czy inżynierskie. Studia inżynierskie oznaczają dodatkowy semestr nauki oraz konieczność zaliczenia treści dotyczących inżynierii oprogramowania i społeczno-ekonomicznych aspektów informatyki.

Na koniec studiów trzeba przedłożyć pracę licencjacką/dyplomową i zdać egzamin licencjacki/inżynierski.
## Szczegółowe zasady ukończenia studiów
Aby ukończyć studia, należy:
1) zdobyć 180 punktów ECTS dla studiów licencjackich oraz 210 dla studiów inżynierskich 
2) przedłożyć pracę licencjacką/dyplomową i zdać egzamin licencjacki/inżynierski
3) zaliczyć następujące przedmioty 
  * Analiza matematyczna
  * Logika dla informatyków
  * Algebra
  * Metody programowania
  * Analiza numeryczna (L lub M)
  * Matematyka dyskretna (L lub M)
  * Algorytmy i struktury danych (L lub M)
  
oraz następujące przedmioty lub ich zamienniki:
  * Wstęp do informatyki	
  * Rachunek prawdopodobieństwa i statystyka	
  * Inżynieria oprogramowania		
  * Programowanie obiektowe		
  * Bazy danych	
  * Sieci komputerowe		
  * Systemy komputerowe	

Na studiach inżynierskich dodatkowo należy zaliczyć
  * przedmiot z grupy Inżynieria oprogramowania 
  * przedmiot z grupy Społeczno-ekonomiczne aspekty informatyki 
4) zaliczyć angielski na poziomie B2 II lub inny język obcy na poziomie B2 II i angielski na poziomie A2 II
5) zaliczyć co najmniej jedno seminarium
6) zaliczyć projekt programistyczny (na studiach inżynierskich musi być zespołowy)
7) zaliczyć co najmniej 3 tygodnie (na studiach inżynierskich 4) praktyk
8) 
  * dla studiów licencjackich: zdobyć co najmniej 54 punkty za przedmioty informatyczne  
  * dla studiów inżynierskich: zdobyć co najmniej 66 punktów za przedmioty informatyczne, w tym 12 za przedmioty I.inż, oraz co najmniej jeden kurs K.inż
9) zdobyć łącznie za przedmioty O+I+K+P co najmniej 140 punktów dla studiów licencjackich i co najmniej 170 punktów dla inżynierskich
10) zdobyć za przedmioty humanistyczno-społeczne (HS) co najmniej 5 punktów; w przypadku studiów inżynierskich w tym co najmniej jeden przedmiot z zakresu ekonomii;

## Co dalej?
Wszystkie osoby które ukończyły studia pierwszego, mogą kontynuować naukę na studiach II stopnia. Absolwenci tych studiów otrzymują tytuł magistra i mają możliwość ubiegania się o przyjęcie na studia III stopnia (doktoranckie).

Oferujemy dwa rodzaje studiów II stopnia: półtoraroczne i dwuletnie. O przyjęcie na półtoraroczne studia drugiego stopnia mogą się ubiegać osoby z tytułem inżyniera w obszarze nauk ścisłych lub technicznych. O przyjęcie na dwuletnie studia drugiego stopnia mogą się ubiegać kandydaci z tytułem licencjata informatyki lub inżyniera informatyka. W obu przypadkach wymagany jest język angielski zaliczony na poziomie przynajmniej A2.

Kryterium kwalifikacji kandydatów stanowi wynik pisemnego egzaminu wstępnego w zakresie przedmiotów: metody programowania, matematyka dyskretna, algorytmy i struktury danych oraz analiza numeryczna z programu studiów I stopnia na kierunku informatyka na Uniwersytecie Wrocławskim. Egzamin składa się z czterech części odpowiadających podanym powyżej przedmiotom. Każda część oceniana jest w skali 0-100 punktów. Lista rankingowa kandydatów jest tworzona na podstawie sumy uzyskanych punktów. Egzamin uważa się za zdany, jeśli kandydat otrzyma co najmniej 120 punktów.

Absolwenci studiów pierwszego stopnia na kierunkach Informatyka lub Indywidualne Studia Informatyczno-Matematyczne na Wydziale Matematyki i Informatyki Uniwersytetu Wrocławskiego, mający któreś z przedmiotów obowiązkowych zaliczone na poziomie rozszerzonym mogą na swój wniosek uzyskać punkty rekrutacyjne według następującej skali: przedmiot zaliczony z oceną:  dostateczną to 50 pkt; dostateczną+ to 62,5 pkt; dobrą to 75 pkt; dobrą+ to 87,5 pkt; bardzo dobrą to 100 pkt. Części egzaminu odpowiadającej przedmiotowi, za który w powyższy sposób kandydat uzyskał punkty rekrutacyjne, nie zdaje ona/on na egzaminie.
